רקע
ב-8.3 בכל שנה חל יום האישה הבינ"ל, וכמו תמיד סביב יום זה נשמעים קולות לגבי השתלבות נשים בתפקידים לכאורה גבריים בחברה, למשל נשים כלוחמות, נשים בהייטק ועוד.
לאור ההתבטאויות בעייתיות כנגד נשים, כדוגמת הפניה של ח"כ מיקי זוהר אל ח"כ עידית סלמן "את תעני לי כמו ילדה טובה" - עלתה בנו התהיה מהי מידת המעורבות של נשים בכנסת ובפוליטיקה ב-10 שנים האחרונות, מהו הרקע שממנו הן מגיעות, האם הן מייצגות יותר אינטרסים נשיים ועוד...  
לייצוגן של נשים בפוליטיקה יש חשיבות רבה שכן הוא מעודד עקרונות דמוקרטיים וליברליים ותורם לקידום מעמדן של הנשים בחברה. ואנחנו מרגישים שאין מספיק נוכחות לסוגיה הזו בחיי היומיום, למשל אם נסתכל באתר הכנסת, לא נראה התייחסות מיוחדת לנוכחות נשים בממשלה, לכן בחרנו בנושא בוער זה.

מטרות
אחת לכמה זמן מתעורר דיון ציבורי על עיקרון השוויון המגדרי והצורך לעגן אותו בחקיקה. יתכן שיידרש זמן עד שהדבר יקרה, ועד אז נרצה לשים דגש על נושא זה ולתת מקום והכרה לנשים בפוליטיקה.
בפרויקט שלנו אנחנו שואפים להבין מהי רמת המעורבות של נשים בפוליטיקה הישראלית ב-10 השנים האחרונות. נרצה להבין מהו הרקע שממנו הן מגיעות, מהן דעותיהן הפוליטיות, כמה הן פעילות לטובת חקיקה נשית, האם יש להן מעורבות בפרשיות שחיתות ועוד.

יעדים
נרצה לבנות אתר שמשלב קריאה קרובה וקריאה רחוקה, ובכך להנגיש את המידע ולהציג אותו בדרך מעניינת, אינפורמטיבית ויצירתית שתוכל למשוך קהלי יעד שונים. נרצה לשים דגש על החלוקות הבאות:
חלוקה של נשים בכנסת לפי מפלגות, אג'נדה פוליטית, זמן כהונה בכנסת, מספר המפלגות שהייתה בהן, כמות הייצוג הנשי בכל ממשלה מהשנים האחרונות.
חלוקה של נשים בכנסת עפ"י רקע אישי, כלומר לפי השכלה ריאלית או הומנית, עיסוק קודם, מספר ילדים, עיר מגורים, מוצא, דת.
תרומות בולטות של נשים בכנסת כגון הצעת חוקים, תמיכה בחוקים (כלליים ובעלי אינטרס נשי), ניהול ועדות כנסת, נוכחות בכנסת, כהונה בתפקידים מיניסטריאליים.
מפלגות שאין בהן ייצוג נשי מתוך אג'נדה (לדוגמא: מפלגת יהדות התורה) לעומת מפלגות ששומרים בהן מקומות ייעודיים לנשים (לדוגמא: מפלגת הליכוד).

באופן כללי, קהל היעד של הפרויקט שלנו הוא אנשים ששוויון ודמוקרטיה מנחים אותם.

תכנית
נשתמש במספר מאגרי מידע דיגיטליים מהימנים מרכזיים כדוגמת אתר הכנסת, האתר "יודעת" שמרכז ידע בנושא נשים ומגדר בישראל ואתר המכון הישראלי לדמוקרטיה, אלו הם מאגרי מידע שמכסים את כל המידע הרלוונטי לשאלת המחקר שלנו, וכמו שציינו, הם אינם שמים דגש על מטרות הפרויקט, מה שיאלץ אותנו לחקור באופן פרטני את השאלות שהעלינו.
נרצה להשתמש בנתונים הקיימים ולעבד אותם על מנת ליצור אתר שמשלב קריאה קרובה וקריאה רחוקה, ובכך להנגיש את המידע ולהציג אותו בדרך מעניינת, אינפורמטיבית ויצירתית.

ביבליוגרפיה
אתר הכנסת - https://main.knesset.gov.il/Pages/default.aspx
אתר המכון הישראלי לדמוקרטיה - https://www.idi.org.il/
"יודעת", אתר המרכז ידע בנושא נשים ומגדר בישראל - https://www.yodaat.org/
מאמר על ייצוג הולם לנשים בשלטון המקומי - https://fs.knesset.gov.il/globaldocs/MMM/5da04119-6cf0-e711-80de-00155d0a0235/2_5da04119-6cf0-e711-80de-00155d0a0235_11_8025.pdf
מכון ון-ליר בירושלים (מעמיד מחקרים בסוגיות מרכזיות בציבור הישראלי) - https://www.vanleer.org.il/
